Python SQLite API
=================

Као што је то у уводу о базама података већ наглашено, базе података
пружају услугу складиштења података другим програмима и основни начин
коришћења података је тако што им други програми приступају и
комуницирају са њима коришћењем упитних језика какав је SQL. Ти
програми могу бити разноврсни (веб-апликације, апликације за мобилне
платформе, класичне рачунарске апликације) и могу бити писани у
различитим програмским језицима. Да би се из неког програмског језика
могло приступити одређеној бази података, језик треба да пружи подршку
за то кроз тзв. апликативни програмски интерфејс (енгл. API) за
одговарајућу базу података. Наиме, иако се упити пишу у упитном језику
SQL, програмски језик треба да обезбеди функције за повезивање са
СУБП, функције за постављање упита и прибављање резултата, структуре
података за чување резултата упита, механизам за итерацију кроз
резултат упита и слично.

Многи програмски језици пружају API за приступ SQLite базама података,
међутим, у наставку ћемо приказати само SQLite API програмског језика
Python3. Он је постао део стандардне библиотеке програмског језика, па
није потребно ништа посебно инсталирати да би се SQLite база могла
користити из програма написаних у језику Python3 (довољно је само
имати инсталирану неку ажурну верзију језика Python3 на рачунару).  Да
би у Python3 програму било могуће користити SQLite, потребно је на
почетку програма навести ``import sqlite3``.
